Zapowiadał się skwarny dzień. Szedłem z konwią do studni, kiedy minęła mnie Jana – obładowana gałązkami brzozy i lipy, z naręczem polnych kwiatów przyciśniętym do piersi.

– Jonas! Muszę lecieć do karczmy, Arnaut powiedział, że mam przyozdobić północną bramę! – wyrzuciła jednym tchem. – Przyjdziesz później?

Wzruszyłem ramionami. Spojrzałem wymownie w stronę podwórza, skąd dobiegał miarowy, cierpliwy odgłos szurania kamienia o metal.

– No weź… – ściszyła głos. – Będziesz się przejmował starym ponurakiem.

Była za młoda, żeby to zrozumieć. Nasz ojciec miał rację: nikt nie lubi, kiedy przypomina mu się to, o czym wolałby zapomnieć. „To są sprawy żywych, my służymy umarłym” – tak powtarzał. Tonem, jakby chciał mnie pocieszyć.

Zerknęła w tę samą stronę i mrugnęła do mnie porozumiewawczo. – Mirella będzie.

Też mi nowina. Wszystkie dziewczyny od guślarki zawsze brały udział w obrzędach. Nie miałem co się tam pokazywać. Zawsze mnie unikali. A kiedy złamałem Duranowi szczękę, zaczęli unikać mnie jeszcze bardziej. Odprowadzałem wtedy Mirellę, gdzie tylko się dało – żeby nikomu nie przyszło do głowy znowu podnieść na nią rękę. Wydawało mi się, że to nawet lubiła. Ale ostatnio przestała mieć dla mnie czas. Pomyślałem, że może nie chce, żebym odstraszał od niej ludzi. Nie narzucałem się.

– Jej naprawdę zależy. – Nie dawała za wygraną. – Nie bądź taki… Powiedz coś w końcu.

– Muszę się różami zająć. – Pokazałem na konew. – Upał dziś będzie.

– Oj, Jonas… – Chciała coś jeszcze powiedzieć, ale tylko westchnęła i pokręciła głową. Pobiegła do wsi.

***

Uklęknąłem. Owiał mnie gorzki, mulisty zapach kwiatów. Wymacałem korzenie, wcisnąłem palce w glebę. Była chłodna, jeszcze lekko wilgotna od rosy, i zbita.

Palce natknęły się na leżący na ziemi liść. Wyciągnąłem go i obejrzałem w słońcu. Czarne plamy.

Obejrzałem dokładnie cały krzak. Choroba nie przeniosła się jeszcze w górne partie, ale trzeba było działać szybko. Wstałem i poszedłem po wiklinowy kosz, rozglądając się przy okazji. Przesuwałem wzrokiem po krzewach czarnych róż rosnących w długich, niskich pasach, wijących się od bramy świątynnej, okrążających stary grobowiec i biegnących aż do kwatery topielców. Spojrzałem w niebo. Słońce nieubłaganie pięło się w górę.

Wyciągnąłem nóż. Z twarzą przy samej ziemi zacząłem wycinać pędy u samej nasady i wrzucać je do kosza. Krzew powoli się przerzedzał, wpuszczając słońce w gęstwinę.
Krzew zrobił się na tyle przewiewny, że rosa nie powinna się już gromadzić. Obejrzałem wszystko jeszcze raz, łącznie z pąkami, które w jaskrawym świetle nabrały koloru zaschniętej krwi. Płatki były zdrowe, grube i mięsiste. Motyczką spulchniłem płytko glebę wokół korzeni. Ostrożnie przechyliłem konew, uważając, by nie zamoczyć liści, i patrzyłem, jak ziemia pije wodę – akurat tyle, aby palące słońce nie wysuszyło jej na wiór; nie więcej.

Wziąłem kosz i podszedłem do kolejnego krzewu.

***

W buczynie unosił się zapach mokrego mchu i błota.

Chwyciłem rydel i wbiłem go w ziemię wokół wystającego korzenia. Kopałem szerokim łukiem, odgarniając warstwy gliniastej, nasączonej wodą gleby. Ziemia ustępowała z oporem, pachniała pleśnią i mokrymi liśćmi. Uklęknąłem i odgarniałem ją rękami, odsłaniając przegniły, czarny korzeń. Przesunąłem po nim palcami. Był miękki i śliski.

Chwyciłem nóż i ostrożnie wsunąłem go w szczelinę, delikatnie podważając. Fragment korzenia oderwał się z mokrym mlaśnięciem. Podałem go Mirelli. Nacięła korzeń wzdłuż nożykiem i zaczęła obierać jak cebulę, odsłaniając tłuste, grube na cal, kremowobiałe robaki. Drewnianą łyżką o szerokim brzegu zgarniała je do dzieży wyścielonej liśćmi piołunu.

– Dużo ich potrzebujesz?

– Dwa tuziny larw opuchlaka na jedną kroplę szarego mleka – odrzekła, nie przerywając pracy. – A muszę przygotować pełną dawkę.

– A pełna dawka to ile?

Zastygła nagle. Rzuciła na mnie czujne spojrzenie.

– Przestań się tak dopytywać. Już za dużo ci powiedziałam.

– Ale ja…

– I nikomu ani słowa, bo mnie spalą na stosie.

Nie miałem pojęcia, czy żartuje, czy mówi poważnie. Zamilkłem. Odgarniałem ziemię, żeby odsłonić boczne odgałęzienia. Powoli zbierałem się na odwagę.

– Kiedy się znowu zobaczymy?

– Jonas, nie wiem – westchnęła. – Będę bardzo zajęta.

Pokiwałem głową. Pracowaliśmy dalej w milczeniu.

***

Ukłucie ostrego bólu wyrwało mnie ze wspomnień. Ostrożnie wyjąłem kolec, który wbił mi się w dłoń. Czarne róże mają kolce niczym kocie pazury. Otarłem pot z czoła. Słońce chyliło się ku zachodowi, ale wciąż grzało niemiłosiernie. Wyprostowałem się i rozejrzałem. Zostało jeszcze kilkanaście krzewów. Rozciągnąłem ramiona i zabrałem się z powrotem do pracy.

Kiedy skończyłem, wziąłem kosz i ruszyłem na podwórze, skąd cały czas dobiegał odgłos ostrzenia narzędzi. Ujrzałem ojca pochylonego nad rydlem – nawet nie podniósł na mnie wzroku. W skupieniu prowadził kamień po krawędzi. W pewnym momencie przerwał, odłożył osełkę i sprawdził ostrze paznokciem. Obrócił rydel, chwycił osełkę i zaczął miarowo przesuwać ją po drugiej stronie.

– Czerń zaczęła chwytać – zameldowałem. – Wyciąłem wszystko, pójdę spalić.

Ledwie skinął głową, nie przerywając pracy. Poszedłem za szopę, do paleniska otoczonego dużymi, poczerniałymi kamieniami. Odgarnąłem popiół stopą, odsłaniając suchą ziemię w dole, i ułożyłem rozpałkę. Uderzałem krzesiwem o kamień, patrząc, jak deszcz iskier sypie się na suchy mech, aż ten zatlił się cichym syknięciem. Rozdmuchałem ogień – rozniósł się błyskawicznie, aż poczułem żar bijący mi w twarz.
Dokładałem kolejne pędy, układając je na krzyż, warstwami, żeby ogień dobrze je objął. Łodygi skręcały się z trzaskiem, a pokryte czarnymi plamami liście zwijały się, uwalniając kłęby sinego dymu.

Kiedy stos osiadł, rozgarnąłem go kijem. Dopilnowałem, żeby wszystko dopaliło się do końca. Nabrałem do czerpaka wodę z beczki stojącej w cieniu szopy i polałem na popiół. Zasyczało, buchnęło ciężkim obłokiem pary.

Zdałem sobie sprawę, że jestem cały zlany potem, a ciało mam rozpalone po całym dniu pracy w pełnym słońcu. Ściągnąłem koszulę, ponownie napełniłem czerpak i wylałem wodę na siebie.

Moje ciało zapłonęło piekącym bólem. Woda była przeszywająco lodowata. Nie mogłem złapać tchu; szczęki zacisnęły się jak imadło. Przez chwilę nie czułem nic oprócz wszechogarniającego, przeraźliwego zimna. A zaraz potem przyszła niesamowita ulga, jakby całe napięcie odpłynęło z mojego ciała. Jakbym wyrwał się z głębokiego snu.

Doszedł do mnie ciągnący ze wsi odgłos dzwonów. Zaczęły się obrzędy.

Przyszło mi do głowy, że chcę tam iść.

Ubrałem się i podszedłem do ojca. Wciąż ostrzył rydel.

– Ubijak trzeba naprawić – rzucił, zanim zdążyłem cokolwiek powiedzieć.

– Już to zrobiłem.

– Żywicą i smołą, widziałem. To nic nie da. Pęknie przy pierwszym uderzeniu.

– Teraz mam to zrobić? Chciałem…

– Ubijak – przerwał mi – będzie potrzebny. Czuję to.

Z ojcem nie było dyskusji. Te jego przeczucia. Zawsze tak robił. Przez chwilę się wahałem, stojąc bez ruchu. W końcu westchnąłem, poszedłem do szopy i zacząłem szukać dłuta.

Po chwili usłyszałem, jak ojciec woła mnie po imieniu. Co znowu? – pomyślałem, zirytowany. Wyszedłem i serce zabiło mi gwałtownie.

Mirella.

Stała na skraju podwórza, w kwietnym wianku na głowie. Podeszła do mnie z uśmiechem i podała mi kawałek placka. Zaskoczony spojrzałem na ojca. Obok niego, na ławie, leżał drugi kawałek. Oderwał wzrok od rydla i spojrzał na nas zdawkowo.

– Dziś święto – powiedział. – Idź.

Nie wierzyłem własnym uszom. Mirella ujęła mnie za rękę.

Poszedłem.

***

Pierwszy kęs wypełnił mi usta. Przeżuwałem łapczywie. Placek smakował wędzonym miodem i ziołami.

Spojrzała na mnie. Zrobiła głęboki wdech.

– Jonas, udało się – wyszeptała, nie kryjąc uśmiechu. – U-da-ło się! – przeciągnęła, akcentując każdą sylabę.

I nagle zaczęła skakać na palcach.

– Udało się! Udało się! Udało się!

Patrzyłem na nią oniemiały. Podbiegła kilka kroków, zakręciła się w kółko, po czym odwróciła i zaczęła mówić, idąc tyłem:

– Jestem gotowa! Tak powiedziała Starsza Matka. Że jestem gotowa.

Teraz szła przodem, pół kroku przede mną.

– Że jestem godna zostać Córką Danu.

Znowu się odwróciła. Chwyciła mnie za rękaw i podskoczyła raz i drugi, aż wianek przekrzywił jej się na głowie.

– Słyszysz? Będę Córką Danu!

Poprawiła wianek.

– Znam już wszystkie pieśni. Opanowałam receptury.

Położyła ręce na biodrach i wypięła pierś, uśmiechając się szeroko:

– Bezbłędnie!

Szła przede mną skocznym krokiem. Przełknąłem ostatni kawałek.

– Cieszę się – powiedziałem.

Zatrzymała się i odwróciła do mnie. Spoważniała.

– Jonasie… Nie podziękowałam ci jeszcze.

Podeszła bliżej i położyła dłoń na moim ramieniu.

– Tyle dla mnie zrobiłeś. Jestem ci wdzięczna, naprawdę.

– Ja to… – zająknąłem się – zawsze ci chętnie pomogę.

Uśmiechnęła się, przekrzywiając głowę.

– Wiem. Dziękuję.

Ruszyła pierwsza. Po kilku krokach nagle skręciła w stronę lasu.

– Nie idziemy do wsi?

– Jest jeszcze jeden warunek – odparła. – Każda Córka Danu musi go spełnić.

– Mogę pomóc?

– No przecież dlatego po ciebie przyszłam.

– Jaki to warunek?

– Powiem ci, jak dojdziemy na miejsce.

Zawahałem się.

– Może powinienem wziąć jakieś narzędzia?

Zachichotała, jakbym powiedział coś bardzo zabawnego.

– Mamy wszystko, co potrzebne.

Weszła między drzewa, nie oglądając się, czy idę za nią.

***

Las był niezwykle gęsty, wypełniony balsamiczną wonią. Szliśmy już bardzo długo. Nie miałem pojęcia, gdzie jesteśmy. Za to Mirella orientowała się doskonale. Skręciła nagle w jakąś znaną sobie ścieżkę i straciłem ją z oczu. Stopy grzęzły w miękkim poszyciu, wciąż się wplątywałem w leszczynę, a gałęzie olchy chłostały mnie po twarzy. Zamajaczyła mi w ciemnej gęstwinie, pospieszyłem za nią.

Zamrugałem. Wyszliśmy na otwartą przestrzeń.

Przede mną rozpościerała się spowita świetlistą mgłą polana, pośrodku której tkwił ogromny pionowy głaz. Zobaczyłem idącą w jego kierunku Mirellę, z każdym krokiem jej sylwetka malała na jego tle. Gdy stanęła u jego stóp, wyglądała jak małe dziecko pod pniem prastarego dębu. Szedłem, nie odrywając wzroku od kamienia, zadzierając głowę coraz wyżej, aż stanąłem obok niej.

– Gdzie my jesteśmy?

– To Nemeton. Święta polana.

Położyłem dłoń na chłodnej, omszałej ścianie.

– Kiedyś przychodzili tu druidzi.

Przesuwając palcami, wyczułem pod mchem ledwo widoczne, regularne wyżłobienia.

– A wcześniej Sidhe. To ich symbole.

Rozejrzałem się wokół. Widziałem niezwykle ostro; rozróżniałem pojedyncze źdźbła w jaskrawo zielonej trawie. Wzrok powędrował ku koronom drzew. Nad nimi niebo jarzyło się intensywną czerwienią, która płynnie przechodziła w złoto dojrzałej pszenicy, by wyżej stężeć w głęboki, ciemny błękit. Na jego tle zamigotały pierwsze gwiazdy.

Mirella stała przede mną w milczeniu. Gdy spojrzałem na nią, powiedziała:

– Jesteśmy na miejscu.

– Powiesz mi teraz, co musisz zrobić?

– Tak.

Stała jeszcze przez chwilę z poważną miną. Wzięła głęboki oddech i oświadczyła uroczyście:

– Muszę urodzić dziecko. Poczęte w święty czas, na świętej ziemi.

Sens tych słów docierał do mnie w zwolnionym tempie. Zamrugałem.

– Co… co powiedziałaś?

Wybuchła śmiechem. Aż zgięła się w pół, trzymając się za brzuch.

– Wiedziałam! – zdołała wydusić z siebie i znów zawładnął nią niepohamowany chichot. Dłuższą chwilę usiłowała złapać oddech.

– Nie mogłam się doczekać, kiedy ci to powiem! Twoja mina! – wciąż chichotała, łzy spływały jej po policzkach.

Oczywiście. Żartuje sobie ze mnie. Udało jej się kompletnie mnie skołować. Zdałem sobie sprawę, że stoję z rozdziawionymi ustami. Zamknąłem je pospiesznie.

Urwała nagle. Wyprostowała się, patrząc mi w twarz. Coś w jej spojrzeniu zmiękło.

– Jonas… – powiedziała cicho. Podeszła bliżej. – Chciałbyś…?

Przełknąłem ślinę. To w ogóle nie był żart.

Powoli skinąłem głową.

Jej twarz rozpromieniła się w szerokim uśmiechu. Zerwała wianek z głowy, zakręciła się w miejscu i cisnęła nim z całej siły. Wianek poszybował, wirując w powietrzu, i zniknął między drzewami.

Patrzyliśmy na siebie, oddychając głęboko, w tym samym rytmie.

Zaczęła rozplatać warkocz.

***

Gdy wracaliśmy, w sosnowym borze zaczynał szarzeć świt. Tuż przed nami, wprost z igliwia, wzbiła się w powietrze lerka.

Stanęliśmy w miejscu, podążając za nią wzrokiem. Zniknęła w szarówce między pniami, a nad nami zaczęły rytmicznie rozbrzmiewać jej drobne, drżące trele. Zaczęła krążyć między koronami sosen, wydając z siebie kaskady dźwięków niosące się po całym borze. Długa, łagodna melodia wznosiła się delikatnie, przerywana krótkimi, bulgoczącymi frazami, i opadała łagodnie do niskich, miękkich tonów, żeby znowu wybuchnąć wartkim potokiem.

Mirella położyła głowę na moim ramieniu. Objąłem ją mocniej. Zapach jej włosów zmieszał się z aromatem żywicy i pokrytych rosą igieł. Melodia falowała nad budzącym się do życia lasem, na przemian przybliżając się i oddalając. Lerka śpiewała coraz spokojniej, jej trele wydłużyły się tkliwie i kojąco, przerywane coraz dłuższymi pauzami, aż w końcu jej głos zamienił się w pojedyncze, przeciągłe ćwierkanie. Ostatni świergot zawibrował delikatnie i ucichł.

Poczułem, jak jej ramię nagle drgnęło pod moją dłonią. Spojrzałem na nią pytająco.

– Nie słychać bębnów – powiedziała, marszcząc brwi.

Miała rację. Wieś była już nieopodal. Nie było słychać bębnów, piszczałek, śpiewów, nic. Tylko szum lasu, brzęczenie owadów, raz na jakiś czas z podszytu odezwała się sikorka albo zagwizdał kos.

Pojedynczy trzask, jakby coś ciężkiego uderzyło w pień drzewa. Nasze ciała drgnęły jednocześnie.

Kolejny. Głośniej. Bliżej.

Cały las zaszumiał gwałtownie od trzepotu ptaków zrywających się do lotu, zewsząd rozlegały się ich krótkie, ostrzegawcze gwizdy.

Cisza.

Potężny łoskot pękającego drzewa. Ziemia zadudniła, zaczęła drgać w nierównym rytmie. Głuchy, chaotyczny tętent niósł się po ściółce niczym uderzenia wielkiego młota. Coraz bliżej. Coś potężnego biegło wprost na nas. Ciemny kształt zamajaczył między drzewami.

Wysunąłem się przed nią, chciałem krzyknąć, aby uciekała, ale jej dłoń zakryła mi usta. Przylgnęła do mnie całym ciałem. Drugą ręką objęła mnie w pasie. Ścisnęła mocno. Zamarliśmy w bezruchu, wstrzymując oddech.

Jakieś zwierzę, pomyślałem. Niedźwiedź? Nie przypominał niedźwiedzia. Sylwetka zbyt wysoka w barkach. Poruszał się dziwacznie, bezładnie. Wyskoczył do przodu, ale rzuciło nim w bok. Zatrzeszczało potężnie, gdy uderzył w pień sosny. Odbił się, opadł na przednią kończynę, aby złapać równowagę.

Wtedy zobaczyłem.

Rozcapierzone palce wbiły się w igliwie.

Ręka. Potężna.

Stwór miał ludzki tułów. Ale nie przypominał człowieka.

Wytracił impet. Uniósł trójrogi łeb i ryknął nieludzko. Krew obficie ciekła mu z pyska i z rozdętych nozdrzy.

Sprężył się do kolejnego skoku. Wybił się z jednej nogi, drugą miał podwiniętą. Rzucił się prosto w naszym kierunku. Czułem, że serce Mirelli wali, jak oszalałe.

Głowa poleciała mu w dół, zamiatając powietrze potężnymi rogami. Stracił równowagę i zarył barkiem, wydając z siebie zdławiony, charczący jęk. Zad runął ciężko na ziemię. Oparł się na drżących rękach. Krew kapała ciężko, zostawiając ciemne plamy na igliwiu. Uniósł pysk, rozglądał się dokoła, węsząc chrapliwie. Nagle wytrzeszczył ślepia prosto na nas.

Zaczął przeciągle rzęzić. Cały się trzęsąc, usiłował unieść się na rękach. Krew bryzgnęła mu z nozdrzy. Całe cielsko szarpnęło się w konwulsji, rogaty łeb opadł z plaśnięciem.

Znieruchomiał.

Mirella zrobiła gwałtowny wdech. Jeszcze przez dłuższą chwilę staliśmy tak bez ruchu. Jej uścisk powoli zelżał.

Spojrzeliśmy na siebie.

– O matko… Co to… Co to jest? – spytała drżącym szeptem.

Wiedziałem, co to jest. Z opowieści ojca. Które słyszał od swojego ojca.

– Tarwos – powiedziałem.

Podszedłem do leżącego cielska. Uderzył mnie dławiący smród, aż cofnąłem się o krok, wstrzymując oddech.

Leżał na boku, zapadnięty w igliwie, cały umazany krwią. Był ogromny. Wodziłem wzrokiem po jego ciele.

Przyjrzałem się nienaturalnie podwiniętej nodze. Powyżej szerokiej, rozszczepionej racicy sierść była zlepiona czarną, zaschniętą krwią. Zauważyłem głęboką ranę na pęcinie. Ścięgno było przecięte równo, do kości.

Stopą odchyliłem mu łeb. Zobaczyłem śmiertelną ranę. Tuż nad obojczykiem, czyste, głębokie pchnięcie szerokim ostrzem. Lekko zakrzywionym pośrodku.

To była rana zadana rydlem.

Obróciłem się gwałtownie.

– Mirella…

Patrzyła na mnie szeroko otwartymi oczyma, zakrywając usta dłońmi.

– Tarwosy nigdy nie atakują samotnie.

Spojrzeliśmy jednocześnie w kierunku, skąd przybiegła bestia. W kierunku wsi.

Ruszyliśmy co tchu.

***

Wschodnia brama była otwarta na oścież.

Stało przed nią trzech mężczyzn. Najstarszy z nich, oparty na trzymanej w ręku myśliwskiej włóczni, zerknął w naszą stronę i po chwili odwrócił wzrok. Drugi miał widły, trzeci siekierę. Narzędzia trzymali nisko, patrzyli tępo w przestrzeń.

Minęliśmy ich bez słowa. Na ulicy, pod ścianą budynku ktoś leżał, przyciskając dłonie do brzucha. Kobieta klęczała nad nim, coś do niego mówiła. Mirella pospieszyła do nich.

Ubita ziemia była sucha i spękana, pokryta smugami krwi, która tu i ówdzie zbierała się w zagłębieniach. W miejscu, gdzie zebrało się jej najwięcej, była rozmazana szerokim wachlarzem. Wymieszana z kurzem, zestaliła się w cienką szklistą skorupę, która pod butem rozpadła się z trzaskiem. Znów uderzył mnie ten dławiący, nieporównywalny z niczym, smród. Dostrzegłem głęboki odcisk rozszczepionej racicy, obok rozciągnięty ślad dłoni.

Po prawej stronie zobaczyłem szeroką wyrwę w płocie. Wyłamane sztachety, wyprute żerdzie, do których przykleiły się ciemne nitki sierści. Zajrzałem do środka. Grządki kapusty były rozorane i stratowane. Ruszyłem na przełaj przez zagrodę, idąc po rozkopanych redlinach.

Przeszedłem po leżącej płasko, wyrwanej z zawiasów furtce. Krew ciemniała w słojach drewna, kleiła się do butów. Rozejrzałem się po podwórzu, przyglądając się rozbryzgom na klepisku. Szeroka smuga prowadziła do rozerwanej leszczynowej plecionki w opłotku. Za nią zobaczyłem rozbity dach przewróconego kurnika.

Patrzyłem pod nogi na pokrytą ptasimi odchodami ziemię, szukając plam krwi, do których kleiło się fruwające wszędzie pierze. Wyminąłem kobietę, która klęczała, trzymając skrzeczącą rozpaczliwie, szarpiącą się kurę. Doszedłem do zapadniętej pryzmy kompostu wymieszanego z gnojówką. Przez swojski, kwaśny zapach przebijał się mdlący odór juchy tarwosa. Przekroczyłem wyłamane drzwiczki do chlewika. Wyrwa w ogrodzeniu prowadziła na kolejne podwórze.

Szerokie rozbryzgi krwi wyraźnie się odznaczały na rozsypanych szczapach. Szedłem dalej po śladach, które prowadziły między stosami polan, aż za drewutnię. I tam go znalazłem.

Leżał na wznak, przygwożdżony do ziemi olbrzymim toporem wbitym głęboko w pierś. Twarz miał zalaną spienioną juchą, rozlaną wokół szerokim półksiężycem. W dłoni wciąż ściskał trzonek rydla.

– Jonas…? – Usłyszałem niepewny głos Jany.

Stałem bez ruchu i patrzyłem.

Tarwos powalił go na ziemię. Ujął topór oburącz. Wziął zamach z wyskoku. Ciężar topora pociągnął go do przodu. Rydel był ostry jak brzytwa. Wystarczyło ustawić go w ostatniej chwili. Bestia sama się na niego nadziała.

– Jonas? – Jana podchodziła coraz bliżej.

Zaczęła krzyczeć.

***

Wózek. Kilka pozbijanych desek, dwa koła, dwa uchwyty. Pcham.

***

Droga do wsi. Mirella utyka. Milczy.

Ojciec przy ogrodzeniu. Patrzy na wózek.

– To są sprawy żywych.

Na wózku leży Duran. Nieprzytomny. Obandażowana szczęka.

– My służymy umarłym.

Ojciec odwraca się. Naprawia ogrodzenie.

Pcham wózek przed sobą.

***

Droga do wsi. Jestem sam. Wchodzę zachodnią bramą.

Ludzie schodzą mi z drogi. Odwracają wzrok.

Koła toczą się po ubitej ziemi.

***

Stoję nad nim. Stopy po obu stronach. Topór tkwi głęboko w piersi. Trzonek sterczy ukośnie. Chwytam oburącz.

Jana szarpie mnie za rękaw. Cała się trzęsie. Usta szeroko otwarte.

Topór nie chce wyjść. Poruszam trzonkiem w bok. Raz w jedną stronę, raz w drugą. Ciało rusza się razem z nim. Głowa się kołysze na boki.

Patrzę, jak Jana bije mnie pięściami. W ramiona. W plecy.

Przytrzymuję ramię stopą. Ciągnę gwałtownie za trzonek. Ciało podskakuje i opada.

Topór wyszedł. Odrzucam go na bok.

Kucam. Jedna ręka pod karkiem, druga pod kolanami. Podnoszę. Ciało jest ciężkie. Kładę na wózku.

Jana dygocze. Osuwa się na kolana.

Pcham wózek przed sobą.

***

Świątynia. Główna sala. Katafalk przed ołtarzem. Kładę na nim ciało.

***

Plac we wsi. Ziemia cała we krwi. Wygaszone ognisko. Wymijam rannych. To są sprawy żywych.

Cielsko potwora pod ścianą spichlerza. Długi, ostry dziób. Ludzki tułów przebity widłami. W dłoni włócznia z kamiennym grotem. Czarne pióra. Żółte stopy. Trzy palce do przodu i jeden do tyłu. Pazury.

Wiem, co to jest. Garan.

Falko leży na boku. Z pleców między łopatkami sterczy druga włócznia. Chwytam za trzonek. Ciągnę. Odrzucam.

Ładuję ciało na wózek.

***

Ciało z odrąbaną głową. Do przedramienia przymocowany bębenek. Obok leży piszczałka z trzema otworami.

Zaraz obok na ziemi siedzi Mikel. Na jego kolanach strzaskana viella, popękane struny. Nie rusza się. Drży. Patrzy przed siebie.

Ściągam bębenek.

Głowa leży kilka kroków dalej. Peire. Kładę ją obok ciała.

***

Ciemność. Koła toczą się po kamiennej podłodze. Kładę ciało obok innych.

***

Przy leżącej dziewczynce klęczy kobieta. Głaszcze ją po włosach, coś mówi do niej. Dziewczynka leży bezwładnie. Lniana sukienka cała we krwi.

Odsuwam kobietę. Podnosi oczy. Ramiona sztywne jak drewno.

Ładuję ciało na wózek.

***

Wschodnia brama.

Mirella. Kładzie rękę na mojej piersi. Wskazuje pod ścianę. Raimon.

Podnoszę ciało i kładę na wózku. Jest lekkie.

Mirella trzyma mnie za ramię. Mówi coś. Jej usta się ruszają. Łzy na policzkach.

Idę dalej. Pcham wózek przed sobą.

***

– Złamałeś mu szczękę. Chwyć go za kark, o tak, i trzymaj mocno. – Pokazuje mi.

Klęczę obok głowy Durana. Robię posłusznie, co każe Mirella.

Coś mu naciska pod uchem. Smaruje maścią. Robi opatrunek z dwóch chust. Zaciska mocno.

Wstaje. Ociera ręce o fartuch.

***

Zagajnik za wsią.

Kaspar trzyma Mirellę za włosy. Duran uderza pięścią w brzuch.

Jeden cios. Duran leży na ziemi. Kaspar ucieka.

***

Kaspar leży pod południową bramą. Nie zdążył jej zamknąć. Ma poderżnięte gardło.

Ładuję ciało na wózek.

***

– Posłuchaj mnie, Jonasie – Ojciec Baltazar patrzy nad moją głową – Jakob odszedł do domu przodków. Teraz przejmiesz wszystkie jego obowiązki. Czy wiesz, co to oznacza?

Nie wiem, co ma na myśli. Powoli kiwam głową.

– Sprawy żywych nie należą do twoich obowiązków. Będziesz służył umarłym. Muszę wiedzieć, że to rozumiesz.

Czeka. Ponownie kiwam głową.

– Dobrze. Czy jesteś gotowy, by pełnić posługę strażnika umarłych?

Nie, mówi głos w mojej głowie. Po raz trzeci kiwam głową.

– Doskonale. Nie zabieram ci już czasu. Masz dużo pracy przed sobą. Za trzy dni przybędę ze skrybą, odbiorę od ciebie przysięgę.

Oddala się.

***

Podchodzi Mirella. Głaszcze mnie po policzku. Przytula się, ściska mocno. Długo. Bardzo długo. Chcę odwzajemnić uścisk. Stoję bez ruchu.

– Zajmę się Janą – szepcze mi do ucha.

Podchodzi do mojej siostry. Jana patrzy na mnie. Usta ma wykrzywione. Dolna warga drży.

Mirella obejmuje ją. Wychodzą ze świątyni.

Jesteśmy sami.

Patrzę na niego po raz ostatni. Zaczynam zaszywać całun.

***

Pamiętam matkę. Pamiętam jej zapach. Zmarła, gdy miałem cztery lata, po urodzeniu Jany.

Będzie leżał obok niej.

Zacząłem rydlem przecinać darń wzdłuż sznurka rozpiętego na wbitych w ziemię kołkach. Nazywał to otwieraniem ziemi. Wycinałem płaty darni na szerokość stopy, ostrożnie je podważałem i przenosiłem w zacienione miejsce. Znów zapowiadał się upał, więc każdy z nich zraszałem lekko wodą, a cały stos przykryłem płótnem. Kiedy będę je na powrót układał, darń musi być wciąż wilgotna, wtedy się dobrze zasklepi i ziemia się zamknie.

Najbardziej lubię tę czarną ziemię z wierzchu, tuż pod darnią. Ma świeży, leśny, lekko słodkawy zapach. Jest miękka i grudkowata, kruszy się w palcach. Łatwo się ją wybiera, można to robić szerokim szpadlem.

Głębiej ziemia szarzeje, robi się zbita i kleista. Coraz częściej wymaga rydla, ale szpadel był wyjątkowo dobrze naostrzony, wchodził w nią jak w masło. Rydla używałem tylko po to, żeby wyrównać ściany. Powinny być idealnie pionowe.

Pierwsze dwie stopy wybrałem wyjątkowo szybko. Potem zaczęła się glina. Odłożyłem szpadel, już się nie przyda. Wszedłem do środka, zacząłem kopać rydlem. Trafiłem na korzeń. Odsłoniłem go, był gruby na dwa cale. Wystarczyło kilka uderzeń rydla, żeby go porządnie naciąć. Podważyłem go łomem, puścił szybko. Została po nim dziura w ścianie, wypełniłem ją gliną i wyrównałem.

Słońce mocno grzało, ale wewnątrz grobu panował chłód. Praca szła teraz mozolnie, ziemia stawiała coraz większy opór. Nie było miejsca na zamach, więc cal po calu kruszyłem glinę, wybierałem, unosiłem rydel, żeby ją wysypać na wał rosnący stopniowo obok grobu, wyrównywałem ściany.

Nagle coś głucho stuknęło, aż zadrżało stylisko. Zacząłem pomału zbierać glinę krawędzią, aż ukazał się kamień. Obmacałem dłonią dokoła. Spory. Wybierałem glinę wokół, najpierw rydlem, potem rękami. Odsłoniłem boki, zacząłem wygrzebywać glebę spod kamienia.

Chwyciłem łom, wsunąłem pod krawędź. Naparłem biodrami. Kamień ani drgnął.

Zaparłem się nogami, napiąłem, ciągnąłem łom z całej siły. Nagle glina puściła, łom zgrzytnął o kamień, wyślizgnął się z gniazda. Zachwiałem się, oparłem o ścianę grobu.

Wziąłem rydel, zacząłem podkopywać głębiej. Odłożyłem rydel, chwyciłem łom, wbiłem głęboko pod kamieniem, poruszałem nim gwałtownie, żeby rozkruszyć glinę, zacząłem ją wybierać od spodu. Wsunąłem łom głęboko, zaparłem nogami o ścianę, zacząłem ciągnąć.

Kamień ani drgnął.

Wybrałem glinę głęboko po obu stronach. Z całej siły wbiłem łom pod kamień z drugiej strony, pod innym kątem. Naparłem z całej siły. Łom ześlizgnął się gwałtownie i uderzył mnie w piszczel. Jęknąłem z bólu.

Waliłem łomem wściekle, na oślep, w kamień, w ściany, gdzie popadnie, bryłki gliny uderzały mnie w twarz. Krzyczałem. Cisnąłem łomem o kamień, odbił się z metalicznym brzękiem i upadł na ziemię. Wsunąłem dłonie pod kamień, przykucnąłem, spiąłem brzuch, napiąłem plecy do granic możliwości, zacząłem ciągnąć z nóg i bioder. Bez przerwy wrzeszcząc ile sił w płucach.

Kamień drgnął.

Gniazdo puściło z mokrym odgłosem. Wziąłem głęboki oddech, naparłem, zacząłem przewalać kamień po dnie grobu, przesuwać krótkimi szarpnięciami. Oparłem go o skarpę.

Zaparłem się plecami, ciągnąłem rękami, pchałem nogami, unosiłem kamień cal po calu, naparłem ramieniem. Kamień wysunął się ponad krawędź i wypadł na powierzchnię.

Osunąłem się plecami po ścianie grobu. Ręce i nogi dygotały, nie byłem w stanie się podnieść. Zamknąłem oczy i tak leżałem, ciężko dysząc.

Ciało Raimona rozorane głębokimi szramami. Ciało Falka z ziejącą dziurą w klatce piersiowej. Ciało Peire z odrąbaną głową. Ciało młodziutkiej Leny. Ciało Kaspara z szyją przerżniętą do połowy.

Ciało ojca przygwożdżone toporem. Jego twarz zalana plugawą krwią.

Ciało garana przebite widłami. Ciało tarwosa wykrwawione w sosnowym igliwiu.

Ciało Mirelli w jaskrawo zielonej trawie. Jej rozchylone usta, jej wyprężona szyja, jej nagie ramiona. Jaśniejący księżycowym blaskiem medalion między jej piersiami. Ciepło jej warg na moich wargach. Dotyk jej dłoni na moim ciele.

Moje ciało.

Otworzyłem oczy. Moje ciało drżało na zimnej glinie. Wygramoliłem się z grobu. Leżałem na plecach, wdychając zapach świeżo rozkopanej ziemi, a słońce ogrzewało mi twarz.

Stanąłem na drżących nogach. Poszedłem do świątyni. Chwyciłem dłońmi za całun i przeciągnąłem ojca z katafalku na wózek. Pomału nadjechałem wózkiem nad krawędź grobu. Podklinowałem koła.

Wsunąłem do grobu deskę, oparłem z jednej strony o dno, z drugiej o brzeg. Przechyliłem wózek, trzymając za całun, powoli zsunąłem ciało na dno grobu. Ostrożnie wysunąłem spod niego deskę.

Odstawiłem wózek. Chwyciłem łopatę. Była osadzona na nowym, jesionowym stylisku. Drewno było wygładzone i pokryte bejcą.

Chwiejąc się, wbiłem łopatę w wał pokruszonej gliny i zacząłem zasypywać grób. Całun znikał pod warstwą szarych, lepkich grudek. Marzyłem już tylko o tym, żeby to się skończyło. Żeby w końcu ziemia zamknęła się nad nim.

Usypałem pierwszą warstwę, na wysokość stopy. Zabrałem się za jej ubijanie.

Przy pierwszym uderzeniu ubijak pękł na pół.